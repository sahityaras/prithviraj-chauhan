<?xml version='1.0' encoding='utf-8'?>
<!DOCTYPE html>
<html xmlns="http://www.w3.org/1999/xhtml" xmlns:epub="http://www.idpf.org/2007/ops" epub:prefix="z3998: http://www.daisy.org/z3998/2012/vocab/structure/#" lang="ne" xml:lang="ne">
  <head>
    <title>प्रकाशकीय (साझा प्रकाशन)</title>
    <link href="../styles/global.css" rel="stylesheet" type="text/css"/>
  </head>
  <body>
    <div class="mw-content-ltr mw-parser-output" dir="ltr" lang="en-GB"><div class="prp-pages-output" lang="ne">
<span/><div class="chapter-title" style="text-align:center;"><span style="font-size:144%;"><b>प्रकाशकीय</b></span></div>
<p>महाकवि लक्ष्मीप्रसाद देवकोटाको हालसम्म अप्रकाशित रहेको तर
बेलाबखत विभिन्न विद्वान्‌हरूद्वारा कुरो उठाइने गरेको महाकाव्य <b>पृथ्वीराज</b>
<b>चौहान</b> प्रकाशित गर्न पाउँदा हामीलाई विशेष हर्षानुभूति भएको छ ।
</p><p>साझा प्रकाशनमा धेरै समयअधिदेखि दराजमा थन्किरहेको यस
महाकाव्यको पाण्डुलिपि ठाउँठाउँमा प्रशस्त केरमेट भएको र महाकवि
देवकोटाज्यू र अरूको समेत हस्ताक्षरमा सच्याइएको पनि छ । १४ सर्गपछि
सोह्रौँ सर्ग भनी लेखिएको र बीचमा केही पृष्ठ खालीसमेत छ । हामीले
पाण्डुलिपि सार्नुहुने साहित्यकार श्री श्यामदास वैष्णवज्यूसँग र महाकविका
सुपुत्र डा. पद्मप्रसाद देवकोटाज्यूसँग पनि सम्पर्क राख्यौँ र पाण्डुलिपि
देखायौँ । १४ र १५ सर्गको बीचमा केही पृष्ठ खाली छोडिएको सम्बन्धमा
श्री वैष्णवज्युले लेखिदिनुभयो– "पन्ध्र सर्ग लेख्ने परिकल्पना देवकोटाज्यूले
गर्नुभएको थियो– त्यस बारेमा उहाँले लेख्नुभएको छ– 'यहाँ एक सर्ग दुई
वीरहरूको आत्मोत्सर्गको हुन सक्छ' –तर यो लेखिएन र मैले अरू सबै सारी
उहाँले आद्योपान्त हेरी, सपारी प्रकाशनार्थ प्रस्तुत गर्नुभएको हो, तसर्थ
सिलसिला मिलाई छापे हुन्छ । टुटेको छैन ।" त्यसैले हामीले यो छाप्यौँ ।
</p><p>महाकवि देवकोटाज्यूको झ्याउरे छन्दमा लेखिएको एक मात्र महाकाव्य
प्रकाशित गर्नुको हाम्रो अभीष्ट महाकविप्रति श्रद्धाञ्जली अर्पण गर्नु मात्र
होइन, महाकविका विराट्‌ र सूक्ष्म अध्ययनका लागि विद्वान्‌हरूलाई सजिलो
गराइदिनु पनि हो । यसैले महाकविका अन्य केही अप्रकाशित रचना पनि
प्रकाशित गर्ने हाम्रो आकांक्षा छ । बौद्धिक वर्ग, साहित्यिक बन्धुहरू एवं
पाठकजगत्‌बाट यस कृतिलाई सहर्ष ग्रहण गरिनेछ– विश्वस्त छौँ ।
</p>
२०४९, लक्ष्मीपूजा <div style="text-align:right;">
<p><b>साझा प्रकाशन</b>
</p>
</div>
</div>
</div>
  </body>
</html>
